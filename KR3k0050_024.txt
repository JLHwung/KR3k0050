# -*- mode: mandoku-view; -*-
#+TITLE: 圖書編
#+DATE: 2015-08-24 23:32:50.120002
#+PROPERTY: ID KR3k0050
#+PROPERTY: BASEEDITION WYG    
#+PROPERTY: JUAN 卷二十四
<pb:KR3k0050_WYG_024-1a>¶
欽定四庫全書¶
　圖書編卷二十四¶
　　　　　　　　　　　　　明　章潢　撰¶
　　厯總叙¶
　厯之名始於黄帝厯之算定於容成上稽天象下正¶
　人時厯可以無作乎故有起之以律而纍實於黄鍾¶
　者矣有積之以數而較算於分毫者矣又有驗之以¶
　象而作儀於渾天者矣此皆厯法所不可少者然由¶
<pb:KR3k0050_WYG_024-1b>¶
　古迄今言天者幾而造厯者尤非一家終不能保其¶
　厯之不變何哉厯法不容以不變也是故黄帝起辛¶
　邜顓帝用乙邜夏用丙寅殷用甲寅周用丁巳魯用¶
　庚子此厯元之可驗者也夏四百三十二年日差五¶
　度商六百二十八年日差八度周訖春秋日差八度¶
　戰國及秦日差三度此厯差之可證者也斗分未易¶
　考也古厯謂在建星賈逵謂在牽牛中星范曄謂在¶
　斗十一度則言斗分者有不同焉日度未易稽也秦¶
<pb:KR3k0050_WYG_024-2a>¶
　晉以孟春在營室五度三統以孟春在危斗六度元¶
　嘉以正月中在室一度則言日度者有不同焉雖數¶
　千百年推厯之至精至密如漢大初唐大衍厥後亦¶
　未嘗不差他又可知也葢以厯取更厯之義故世代¶
　更厯羣言不厭其紛諸家不惡其異否則治厯明時¶
　之訓聖人何以特取諸革哉知治厯明時取諸革則¶
　知天時盈虛消息變動不居必觀㑹通以求其故斯¶
　可以律天時也兹編備採經書所載與諸家之説若¶
<pb:KR3k0050_WYG_024-2b>¶
　不相協孰知諸在當時揆諸天與日未盡暌也特以¶
　今視昔見其舛焉耳然則以後視今其舛不猶是哉¶
　信乎嵗不容以不差厯不容以不革也然則厯家之¶
　論差法果委諸天與日之行度有不齊乎抑亦治厯¶
　者不能悉依天日之行度以明其時故有差也夫天¶
　日本皆活物其錯行密移必有毫忽之差實無時不¶
　然今特莫之覺耳豈必待三五十年後始有所差也¶
　耶是天與日之行度必有差者乃其自然之運治厯¶
<pb:KR3k0050_WYG_024-3a>¶
　者果如元厯多方揆測日影以為之準而嵗月日時¶
　一依乎天與日之行度則差法不待辨矣雖然以元¶
　人測日之法求諸今之日度可也執今之日度以議¶
　元人測日之法則又差失安得真知厯理知厯數者¶
　與之論哉¶
<pb:KR3k0050_WYG_024-4a>¶
　¶
　¶
　¶
　¶
　¶
　¶
　¶
　¶
<pb:KR3k0050_WYG_024-4b>¶
　古今惟厯家未嘗有定法也非無定法也法雖定於¶
　一時定於一人而未久即差謂其有定法也可乎漢¶
　大初厯以鍾律起唐大衍厯以蓍䇿起元授時厯以¶
　晷影測洛下閎僧一行郭守敬皆推極驗之精而用¶
　之三五十年即有嵗差故或以為百年差一度或以¶
　為五十年差一度或以為七十五年或以為八十三¶
　年或以為六十六年久而驗之均之弗合也雖以時¶
　分刻刻分分分分秒非不至精至悉惟差之半秒積¶
<pb:KR3k0050_WYG_024-5a>¶
　以嵗月則躔離朓朒皆不合原算矣精厯者何若此¶
　其難乎先儒謂三代而下造厯者紛紛莫有定議愈¶
　精愈密而愈多差由不得古人一定之法也又謂康¶
　節厯十二萬九千六百分太周密今厯家所用只是¶
　萬分厯萬分厯已自是多了他如何肯用十二萬分¶
　吾恐用十二萬分亦安必其不差乎何也欲為一定¶
　之法以律乎難定之天吾固知其不可也况天與日¶
　月星辰乃隂陽積氣皆活物也其行度遲速或過或¶
<pb:KR3k0050_WYG_024-5b>¶
　不及自是不齊安可為一定之法以齊之乎嘗讀易¶
　至革之象曰澤中有火革君子以治厯明時于是知¶
　聖人教人治厯明時取諸革也而非取其一定之法¶
　也時序寒暑之變遷離兑夏秋之更易其象本至著¶
　也觀火在澤中革之則生息不革則滅息其象之不¶
　容不革也亦昭昭矣所以卦辭曰革巳日乃孚爻辭¶
　曰六二日乃革之彖𫝊曰天地革而四時成由離中¶
　原有巳土故火生土土生金離革而夏兑革而秋此¶
<pb:KR3k0050_WYG_024-6a>¶
　所以四時各順其序者天地自然之革也君子觀革¶
　之象乃知天運之不息日月星辰行度之不齊而順¶
　天地以治厯數則四時之序無不明而人之作事一¶
　順乎天時而不失矣何先儒乃曰澤中有火自與治¶
　厯明時不甚相干聖人取象處只是依稀地説不曽¶
　確定指殺是豈聖人設象立教之意哉葢六十四卦¶
　獨于此卦示以治厯明時之象曽謂只是依稀地説¶
　也耶惟其不信治厯明時取諸革所以必欲為一定¶
<pb:KR3k0050_WYG_024-6b>¶
　之法使天與日月星辰之行度必依乎我之厯數及¶
　其有差則又謂數之未精統之未大而紛紛於人力之¶
　探索也亦勞矣哉噫古今厯更六十餘家而法不定¶
　必有其故也且厯象日月星辰敬授人時茍授時不¶
　差則厯之無定法者乃其一定之理也治厯者果能¶
　洞明革卦之象確信聖人垂教之㫖但當順天時自¶
　然之運以治乎厯而不為一定之厯以必乎天則時¶
　可明而嵗不差矣嵗之所以不差者厯之革也此聖¶
<pb:KR3k0050_WYG_024-7a>¶
　人之深意也否則天地不革則四時不成厯家欲不¶
　革以明時焉無是理也故謂古今厯家無定法也¶
<pb:KR3k0050_WYG_024-8a>¶
　¶
　¶
　¶
　¶
　¶
　¶
　¶
　¶
<pb:KR3k0050_WYG_024-8b>¶
　　(虚齋蔡氏曰本是癸亥年但明年氣候始於此故/云嵗亦甲子也甲子月甲子日甲子時是也嵗月)¶
　　(日時皆甲子亦時有但要占古/甲子年月日時方為厯元耳)¶
　孟子曰天之髙也星辰之逺也茍求其故千嵗之日¶
　至可坐而致也¶
　朱子曰造厯者以上古十一月甲子朔夜半冬至為¶
　厯元也¶
　歩厯之始謂之上元必以日月全數為始於前更無¶
　餘分以此為端首由漢以來以厯數名家者惟大初¶
<pb:KR3k0050_WYG_024-9a>¶
　厯以四千六百一十七嵗為一元以八十一為分嵗¶
　已盡都無絲髮之餘重新起厯是時定十一月甲子¶
　朔旦夜半冬至日月合璧五星如連珠乃新厯之第¶
　一日故謂之厯元漢元封七年適當其時故改秦厯¶
　用漢厯改秦正用夏正非謂夏亦然也¶
　後漢志曰天之動也一晝一夜而運逾周星從天而¶
　西日違天而東日之所行與天同運在天成度在厯¶
　成日居以列宿終于四七受以甲乙終于六旬日月¶
<pb:KR3k0050_WYG_024-9b>¶
　相推日舒月速當其同謂之合朔舒先速後近一逺¶
　三謂之弦相與為衡分天之中謂之望以速及舒光¶
　盡體伏謂之晦晦朔合離斗建移辰謂之日月之行¶
　則有冬有夏冬夏之間則有春有秋是故日行北陸¶
　謂之冬西陸謂之春南陸謂之夏東陸謂之秋日道¶
　發南去極彌逺其景彌長逺長乃極冬乃至焉日道¶
　斂北去極彌近其景彌短近短乃極夏乃至焉二至¶
　之中道齊景正春秋分焉日周于天一寒一暑四時¶
<pb:KR3k0050_WYG_024-10a>¶
　備成萬物畢改攝提遷次青龍移辰謂之嵗嵗首至¶
　也月首朔也至朔同日謂之章同在日首謂之蔀蔀¶
　終六旬謂之紀嵗朔又復謂之元是故日以實之月¶
　以閏之時以分之嵗以周之章以明之蔀以部之紀¶
　以記之元以原之然後雖有變化萬殊贏朒無方莫¶
　不結係于此而禀正焉¶
　按自古造厯者必先立厯元自黄帝調厯起辛夘顓¶
　頊用乙夘虞用戊午夏用丙寅殷用甲寅周用丁巳魯¶
<pb:KR3k0050_WYG_024-10b>¶
　用庚子秦用乙夘漢太初用丁丑三統用庚戌四分¶
　用庚辰史謂四分厯元上得庚申有近于緯則或不¶
　得于天厯之廢興以疏密課固不主于元也孟子謂¶
　茍求其故可坐而致也朱子必謂言日至者造厯者以上¶
　古十一月甲子朔夜半冬至為厯元也歐陽氏亦謂¶
　厯家之説雖世多不同而未始不本于此史謂厯之¶
　廢興以疏密課葢以厯之終言也若推原其始不本¶
　于元何所造端乎是以黄帝以來立元雖若不同而¶
<pb:KR3k0050_WYG_024-11a>¶
　皆準度于甲子也然則厯烏可無元乎但其假托以¶
　同于䜟緯則不可耳先儒有言厯元只據目前考驗¶
　無証其術失之淺上推開闢以測鴻濛其術近乎迂¶
　必也用太史公三紀大備之法范史紀元之目推上¶
　元甲子四千五百餘年則其時不逺不近矣¶
　唐志曰漢厯始以八十一分為統母其數起于黄鍾¶
　之龠葢其法一本于律矣其後劉歆作三統又以春¶
　秋易象推合其數葢傅㑹之説也至唐一行始専用¶
<pb:KR3k0050_WYG_024-11b>¶
　大衍之䇿也則厯述又本於易矣葢厯起于數數者¶
　自然之用也其用無窮而無所不通以之于律于易¶
　皆可合也然其要在于候天地之氣以知四時寒暑¶
　而仰察天日月星之行運以相參合而已然四時寒¶
　暑無形而運于下日月星有象而見于上二者常動¶
　而不息一有一無出入升降或遲或疾不相為謀其¶
　久而不能無差忒者勢使之然也故為厯者其始未¶
　嘗不精密而其後多疎而不合亦理之必然也不合¶
<pb:KR3k0050_WYG_024-12a>¶
　則屢變其法以求之自堯舜三代以來厯未嘗同也¶
　唐自太初至麟德厯二十三家推天雖近而未密也¶
　至一行密矣其倚數立法固無以易也¶
　宋志曰厯者嵗之積嵗者月之積月者日之積日者¶
　分之積又推餘分置閏以定四時非博學妙思弗能¶
　考也夫天體之運星辰之動未始有窮而度以一法¶
　是以久則差差則蔽而不可用厯之所以數改造也¶
　物銖銖而較之至石必差况于無形之數哉¶
<pb:KR3k0050_WYG_024-12b>¶
　按自古帝王必先正厯象將以前民用授人時也夫¶
　聖人之治其于天地之理陰陽五行之運日月星辰¶
　之紀考驗推測無有不盡立法倚數固宜立萬世而¶
　無忒往往𫝊之稍久其應輒差何哉葢天地之數其¶
　妙有不可測者常在于秒忽毫釐之際而其象與氣¶
　推移盈縮亦有時而不齊故雖聖智不能盡窮焉積¶
　之嵗月則厯之不能無差理固然也聖人不能使厯¶
　之無差然嘗因其差而正之先儒程氏有言厯數之¶
<pb:KR3k0050_WYG_024-13a>¶
　法大抵主于日月一事正則其他皆可推洛下閎之¶
　作厯言數百年後當差一日何承天以其差遂立嵗¶
　差法其差後亦不定獨邵堯夫立差法冠絶古今却¶
　于嵗月交感之際以陰陽虧盈求之遂不差朱子曰¶
　厯不能無差今之學厯者但知厯法不知厯理能布¶
　算者洛下閎也能推歩者甘公石公也洛下閎等但¶
　知厯法揚雄知厯法又知厯理¶
　元至元三年平宋詔許衡王恂郭守敬改治新厯乃¶
<pb:KR3k0050_WYG_024-13b>¶
　與南北日官參考累代厯法復測候日月星辰消息¶
　運行之變參别同異酌取中數以為厯本十七年厯¶
　成賜名曰授時厯¶
　按古今厯法至于元郭守敬可謂度越千古矣參以¶
　古制創立新法所謂類其同而知其中辨其異而知¶
　其變授其時厯雖漢大初唐大衍皆莫有過焉者也¶
　葢以今厯與古厯相較比而其疏密自見也其説曰¶
　上能合於數百載之前則下可以行之永久此前人¶
<pb:KR3k0050_WYG_024-14a>¶
　定説古稱善治厯者若宋何承天隋劉焯唐傅仁均¶
　僧一行之流最為傑出今以其厯與至元庚辰冬至¶
　氣應相較未有不舛戾者而以新厯上推往古無不¶
　脗合又曰自春秋獻公以來几二千一百六十餘年¶
　用大衍宣明紀元統天大明授時六厯推算冬至凡¶
　四十九事大衍厯合者三十二不合者十七宣明厯¶
　合者二十六不合者三十二紀元厯合者三十八不¶
　合者十一大明厯合者三十四不合者十五授時厯¶
<pb:KR3k0050_WYG_024-14b>¶
　合者三十九不合者十事以前代諸厯較之授時為¶
　密嗟乎數往所以知來考古所以驗今今授時厯上¶
　而求之千載之前既無不合則下而推之千載之下¶
　其必不忒可知矣雖然天時不齊不齊則不能以皆¶
　同不同而更元立法隨時考驗以合于天不能無望¶
　于今日之許平仲郭守敬焉然則更元立法隨時考¶
　驗果何從而致力耶杜預曰治厯者當順天以求合¶
　非為合以驗天蔡邕曰以籌算為本以天文為驗算¶
<pb:KR3k0050_WYG_024-15a>¶
　之既精驗之皆合則在人之天審而在天之天定矣¶
　按洪武中刻漏博士元統言一代之興必有一代之¶
　厯隨時脩改以合天道我朝承運以來厯雖以大統¶
　為名而積分猶授時之數授時厯法以元至元辛巳¶
　為厯元至今洪武甲子積一百四年以厯法推之得¶
　三億七千六百一十九萬九千七百七十五分經云¶
　大約七十年而差一度每嵗差一分五十抄辛巳至¶
　今年逺數盈漸差天度擬合脩改矧今又厯一甲子¶
<pb:KR3k0050_WYG_024-15b>¶
　而過其半其年愈逺其數愈多其所差者當益甚也¶
　臣愚以為厯者國家之大事所以膺在躬之數承上¶
　天之托以敬天道以授人事者端有在于此臣請詔¶
　求天下通星厯之學如郭守敬者以任考驗之責明¶
　天人之理如許衡者以任講䆒之方失今不為後愈¶
　差舛¶
　一陽生於子節交冬至已屬次年亦猶夜半以後即¶
　屬次日然人事一日始於寅時一年始於建寅之月¶
<pb:KR3k0050_WYG_024-16a>¶
　為正子丑二月雖屬次年而紀厯則猶在舊嵗如月¶
　食於夜半後雖屬曉猶以夜言之也三統謂夏正建¶
　寅商正建丑周正建子商周雖以子丑為頒朔授時¶
　之首而月朔未嘗改也至於厯法則因氣朔有差必¶
　隨時而改革周衰之末司天失職漢大初厯初為可¶
　取固未密也唐大衍厯當時以為密矣自今觀之尚¶
　為甚疏自古及今凡更六十餘厯葢嵗必有差久而¶
　積差漸多故為厯者必隨時測驗以求天數之真不¶
<pb:KR3k0050_WYG_024-16b>¶
　得不改也¶
　古今善治厯者三家一曰漢太初厯以鍾律起二曰¶
　唐大衍厯以蓍䇿起三曰元授時厯以晷影測就日¶
　體測之毫忽㣲𦕈不可得而遁者元史所謂自古及¶
　今推驗之精葢未有出於此¶
　自昔帝王承天御極必以治厯明時為先乾坤奠位¶
　之後四時七政隨天而運寒暑代謝為嵗虧盈互易¶
　為月晝夜還轉為日經緯錯列為星辰歩算周審為¶
<pb:KR3k0050_WYG_024-17a>¶
　厯數天子燮理陰陽時以作事事以厚生撫世治時¶
　茍不明晦朔弦望失其節分至啟閉乖其期則無以¶
　該洽生靈而世亂矣夫厯之來由黄帝訖秦末凡六¶
　改由宋太祖訖宋末凡十八改由金熈宗而訖元末¶
　凡三改一厯之改廣集衆見思無遺智法無遺術宜¶
　其永久不變然厯代長於厯者不數嵗而輒差杜預¶
　曰陰陽之運隨動而差差而不已遂與厯錯歐陽修¶
　曰事在天下其易差者莫如厯夫所以差者由天周¶
<pb:KR3k0050_WYG_024-17b>¶
　有餘日周不足也天周有餘則天常平運而舒日周¶
　不足則日常内轉而縮天日之差於中星驗之焉堯¶
　之冬至初昏昴中而日在虚七度虚者北方之宿則¶
　日行北陸纒於𤣥枵之子也今之冬至初昏室中而¶
　在箕三度箕者東方之宿則日行東陸纒於析木之¶
　寅也計今去堯未四千年而差五十度矣再以赤道¶
　考之勝國至元辛巳改厯天正冬至赤道嵗差一度¶
　五十秒今退天三度五十二分五十秒也黄道嵗差¶
<pb:KR3k0050_WYG_024-18a>¶
　九十二分九十八秒今退天三度二十五分七十四¶
　秒也故洪武中漏刻博士元統上言我朝承運以來¶
　厯雖以大統為名而積分猶授時之數年逺數盈漸¶
　差天度以元辛巳至元統上言時嵗在洪武甲子僅¶
　一百四十年迄今則二百四十二年授時厯法每嵗¶
　差一分秒約七十年差一度今合差三度餘矣年逾¶
　逺而數逾盈然則治厯者豈可不隨時脩改以求合於¶
　天哉夫不隨時脩改求合於天則厯必差是以正德¶
<pb:KR3k0050_WYG_024-18b>¶
　戊寅日食庚辰月食時刻分秒起復方位多與欽天¶
　監推算不合¶
　天行最健日次之月又次之以月㑹日以日㑹天天¶
　運常舒日月常縮厯家以其舒者縮者之中氣置閏¶
　以定分至然後以三百六十五日四分日之一之日¶
　乗除之積三嵗而得三十二日五十九刻者其法常¶
　活以三百六十五度四分度之一天分南北二極日¶
　行中道冬至行極南至牽牛得四十刻為日短夏至¶
<pb:KR3k0050_WYG_024-19a>¶
　行極北至東井為日長春秋分則行南北中東至角¶
　西至婁為晝夜均古者以厯名家必以其變者立差¶
　法以權衡之則變者常通而差者得其所矣¶
　按十有九嵗七閏則氣朔分齊是為一章但章法雖¶
　云氣朔齊然猶有分秒之餘至二十七章為㑹三㑹¶
　為統三統為元積四千六百一十七年則日月皆無¶
　餘分却得十一月甲子朔子時半冬至則又為厯元¶
　矣若甲子年月何有哉¶
<pb:KR3k0050_WYG_024-19b>¶
　　厯代厯¶
　古厯有六家黄帝顓帝夏殷周魯是也秦用顓帝厯¶
　漢初因之或云用殷厯故通鑑編年數目兩存之也¶
　自武帝更造大初厯(前厯與/天不合)迄東漢之末厯凡四改¶
　成帝三統厯平帝四分厯(因大初三/統疎闕)靈帝乾象厯(晉/書)¶
　(志言四分計分大祖而改作此厯乃/劉洪蔡邕共為之八代多仍此法)自魏至隋厯凡¶
　十三改魏文帝有黄初厯(韓翊以乾象滅斗分大過/而更造此校議未定帝崩)¶
　明帝有景初厯(楊鋒/造)晉武帝有正厯(劉志造即景初/舊法也以五景)¶
<pb:KR3k0050_WYG_024-20a>¶
　(疎闕故元帝渡江更/以乾象法推五星)穆帝有通厯(王朔之造元是後/秦姚興時羗岌亦)¶
　(從三/統厯)秦姚興當晉武帝太元九年羗岌造三記甲子¶
　元厯(専授劉/歆三統)宋元嘉中何承天造甲子元厯(迄宋末/相仍用)¶
　梁武帝改行宋祖冲之甲子元厯(其子祖睢奏請行/之以何承天厯絶)¶
　(差設也陳/氏因之)北齊文宣髙氏用宋景業天寳厯(妄引元/命包言)¶
　(齊受厯之期董峻鄭元/偉非之乃上甲寅元厯)鄭元偉董峻又上甲寅元厯¶
　(時又有劉季孫張孟賔同知厯事孟賔受/業於張子信與宋景業爭論未定屬國亡)西魏入¶
　闗行李興業正光厯(于時宇文周明帝使/庾秀彦等造周厯)宇文周武¶
<pb:KR3k0050_WYG_024-20b>¶
　帝時甄鸞造天和厯(以甲寅/為元)周天象初馬士顯又上¶
　丙寅元厯(迄于隋開皇四年/始更用張賔厯)隋開皇行張賔厯(張賔/盛稱)¶
　(髙祖非人臣相自陳代謝之證帝乃下詔頒行賓厯/厯本之何承天而劉孝孫劉焯改其本賓方有寵孝)¶
　(孫焯議/竟不行)十七年後用張胃元厯(胃元因言日景長之/事帝大悦令與劉暉)¶
　(秀才等相駮難㑹顔敏上書言太初厯八嵗之事帝/欲視其事下詔褒美頒行胃元厯胃元與袁充更相)¶
　(引重先是劉焯與胃元進乃更名劉孝孫厯法曰十/曜厯主之冑元唐之遂罷焯又増修其書曰皇極厯)¶
　(駮正胃元之短袁充左右胄元共排/前厯更不行焯皇極厯厯法見隋志)唐厯凡八改髙¶
　祖戊寅元厯(道士𫝊仁/均所造)髙祖麟德甲子元厯(李淳/風造)元¶
<pb:KR3k0050_WYG_024-21a>¶
　宗開元大衍厯僧一行造(以前厯日蝕不驗/此下皆因其法)肅宗¶
　至德厯(韓穎益/大衍相)代宗寳應五記厯(以前厯不與天合/鄭獻之造寫大衍)¶
　(舊/法)德宗建中正元厯(徐氶嗣等造因前厯氣朔/稽後也又雜麟德大衍術)憲宗¶
　元和觀象厯穆宗長慶宣明厯(以前厯測驗不合/也皆因大術舊術)昭¶
　宗景福崇元厯(以元厯/數差)五代初用唐厯幷閏國厯凡¶
　有八家晉髙帝調元厯(馬重鎮因厯上薦符天小厯/不復推古上元起唐天寳十)¶
　(四年乙未為主元以正月雨水為/氣首行之五年輒差復用崇元厯)周有明元厯(王處/訥私)¶
　(譔/)又有萬分厯蜀有永昌厯正象厯南唐有齊政厯¶
<pb:KR3k0050_WYG_024-21b>¶
　周世宗有欽天厯(王朴/造)宋朝一祖十宗厯凡十一改¶
　太祖造應天厯(後置閏差乃/王處訥所造)太宗乾元厯(王素造後/以朔望有)¶
　(差/)真宗儀天厯(厯家造朱帛為之/序後以星矅有差)仁宗崇天厯(厯家/造晏)¶
　(殊序並/見要㑹)英宗改為明天厯(以日/蝕差)神宗改為奉元厯(因/日)¶
　(蝕有/差)哲宗改為觀天厯(因冬/至差)徽宗改為紀元厯(以時/氣之)¶
　(差/)髙宗改為紀天厯(以定臘/有差)孝宗造乾道厯(以統元/日食有)¶
　(差/)又改淳熈厯(曽子固嘗云王處訥見王朴造欽天/厯謂之同此厯可且行久則差矣已)¶
　(而果然宋朝命王處訥正之於是有應天厯久之又/差苖守信等氶詔論定於是嘉元厯淳化至道間王)¶
<pb:KR3k0050_WYG_024-22a>¶
　(濬鄭安之徒校其疎密日官韓顯符晦定渾/儀之器楊交遂増用甲子之數皆施行焉)天之髙¶
　也日月星辰之逺也寒燠雨暘氣數之不齊章蔀紀¶
　元餘分之所積以千百計之有可運之掌上及其久¶
　也有非智巧之所能計者此厯久則必差勢所必至¶
　也治厯明時之君子因其差之未逺革而正之無難¶
　也其或盡更前人之法而更復疎逺其或増損前人¶
　之舊而更加詆毁則非矣自昔黄帝以來厯凡五十¶
　餘家皆由氣朔躔度或先天或後天㣲有不應厯象¶
<pb:KR3k0050_WYG_024-22b>¶
　則厯法從而變也夫黄帝始調厯顓帝為厯宗至漢¶
　則不能無疎密漢人課之詳矣由漢以來太初厯法¶
　為第一三統四分乾象或因革焉而復有疎密之間¶
　葢三統則甚疎而乾象則甚密也乾象之厯為推歩¶
　之師表韓翊楊偉成遵其舊法而不及深妙翊又復¶
　據其術而背其言唐自開元大衍之厯行算數備悉¶
　其後雖屢有變更皆不外於一行之數改厯者又從¶
　而指其疎謬不特此也北齊文宣悦宋景業䜟緯之¶
<pb:KR3k0050_WYG_024-23a>¶
　佞而改行天寳厯隋髙祖喜張賔陳代謝之證而改¶
　行開皇厯上之人所以改厯者悦喜諛耳不為敬天¶
　愛民而設也劉孝孫厯法甚精輒為劉暉所抑劉焯¶
　推占至詳常不為張胄元所容下之人所以造厯者¶
　冒寵嗜利初不揆其法之是非也操是心以往其何¶
　以議厯為哉是以知天道逺厯法推測不能每事中¶
　程其曰日食不效更考日度可也其曰斗分有差更¶
　定密率可也其曰五星疎逺更驗星躔可也其或一¶
<pb:KR3k0050_WYG_024-23b>¶
　事不中程乃盡更前人之法大抵因其實而易其名¶
　異其所入之門而同其所歸之極如宋何承天厯法¶
　齊用之則為齊厯隋張賔用之則為隋厯也如劉孝¶
　孫厯法劉焯更名七曜厯其後又更為皇極厯也一¶
　法而異用一厯而數名大抵然也然則自古迄今五¶
　十餘厯其立法之異者大初厯本於律大衍厯本於¶
　易是也其餘皆襲舊法而増損焉耳¶
　　總論諸厯¶
<pb:KR3k0050_WYG_024-24a>¶
　大初厯為張夀王所詆清臺課疎密而是非乃定徐¶
　禹治太初第一夀王下吏大衍厯為瞿曇撰南宫所¶
　非靈臺校簿而當否始决(大衍厯頒行説等伏罪侍/御史李麟之等校之也)¶
　東漢厯元為馮晃馮光所駁熹平校議得失遂分(詔/作)¶
　(蔡邕議邕等/議光晃之罪)此厯之方行而迭相詆刺者如是也大¶
　初厯是非既定而朱浮以為後天四分儀式既備劉¶
　洪以為與天疎濶班固謂三統最密而杜預以為疎¶
　一行獨指杜預之謬鄭𤣥謂乾象窮幽深妙而韓翊¶
<pb:KR3k0050_WYG_024-24b>¶
　指其失此厯行既久而逓相詆刺者又如是也其餘¶
　如祖睢之非何承天劉孝孫劉焯之駁張賔王孝通¶
　李淳風之譏傅仁均逓逓相非無窮己也要之兩漢¶
　之厯太初乾象其最也隋唐之厯皇極大衍其冠也¶
　雖更相是非而是非自有定論矣然則太初乾象皇¶
　極大衍之厯果能窮盡千萬年之數未及百年咸悉¶
　更變何哉杜預之言曰天行不息日月星辰各運其¶
　舍皆動物也物動則不一雖行大量可得而限累日¶
<pb:KR3k0050_WYG_024-25a>¶
　為月不得無毫毛之差厯差始於毫毛積而弦望晦¶
　朔不得不改憲從之書欽天象易治厯明時言當順¶
　天以求合非求合以驗天者也唐志曰四時寒暑無¶
　形而運於下日月星辰有象而見於上二者常動而¶
　不息一有一無出入升降或遲或速不相為謀其久¶
　而不能無差忒者勢使之然也故為厯者其始未嘗¶
　不精而其後多疎而不合亦理所當然不合則屢變¶
　其法以求之自堯迄于唐此厯所以未嘗同也杜預¶
<pb:KR3k0050_WYG_024-25b>¶
　唐志言異世而一事也是知立推歩之法者求之千¶
　萬年之上以為上元自謂無毫釐之差行之未十百¶
　年而乖違己見葢數往者無所辨而推來者有所證¶
　也一行是非諸厯之得失其論甚備而唐志亦稱其¶
　立法之密一行之言乃曰乾度盈虚與時消息告譴¶
　於經數之表變常於潛遯之中則聖人且猶不知非¶
　籌䇿所能及矣¶
　　厯代厯元¶
<pb:KR3k0050_WYG_024-26a>¶
　東漢志曰黄帝造厯元起辛夘顓帝用乙夘虞用戊¶
　午夏用丙寅商用甲寅周用丁巳魯用庚子漢承秦¶
　初用乙夘(秦用顓/帝厯也)武帝元豐七年作太初厯元以丁¶
　丑章帝四分厯元以庚申太初以上諸厯所謂六厯¶
　也六厯之書前漢藝文志載之詳矣其起厯之元必¶
　於此乎見之自太初以來厯起皆有元諸志所載厯¶
　法必先推其元之所起以為積算之紀綱故太初元¶
　法四千六百一十七年(范曄以四千五百六十為元/與古不同太初併閏嵗之月)¶
<pb:KR3k0050_WYG_024-26b>¶
　(總計之也三/紀大備之意)三統上元十四萬三千嵗(見漢/志)乾象元¶
　法七千三百七十八年正厯元法九萬七千一年(晉/武)¶
　(帝太始中/劉智逺)通厯甲子元法推開闢之始亦九萬七十¶
　年(晉王/朔之)三紀甲子元法八萬三千八百四十一年蔡¶
　邕張賔甲子元法積四百萬餘算劉焯甲子元法積¶
　一百萬餘算一行厯本議積算至千萬億嵗夫數往¶
　所以知來也攷古所以驗今也積算之多於以見密¶
　率之詳推歩之審焉耳自三皇五帝至於漢方數千¶
<pb:KR3k0050_WYG_024-27a>¶
　年而漢世厯家以三紀之數推之亦已多矣王朔之¶
　復以九萬餘年為開闢之始張賔劉焯一行又以數¶
　百萬億為積算豈開闢之上復有開闢耶按後漢順¶
　帝漢安二年宗訢等議建厯之本必先正元元正然¶
　後定日法日法定然後度周天以定分至也又按靈¶
　帝馮光言盗賊之起由厯元不正蔡邕力辨其非以¶
　為咎不在此范曄作東漢志亦曰厯之興廢以疎密¶
　課固不在乎元二子之論或以為厯必正元或以為¶
<pb:KR3k0050_WYG_024-27b>¶
　厯不主於元何者為是嘗觀唐傅仁均作戊寅厯所¶
　以武德元年為厯始(髙祖以戊寅/嵗甲月登極)而嵗朔遲疾交㑹¶
　及五星皆有加減至九年復用上元積算五代晉髙¶
　祖時馬重績作調元厯不復推占上元止以唐天寳¶
　十四載為元行之輒差遂復用唐末崇元厯揆此二¶
　事則推厯起元止據目前考驗無証則其術失之淺¶
　上推開闢㝠測鴻濛則其術近乎迂必也用太史公¶
　三紀大備之法范曄紀元之日推上元甲子四千五¶
<pb:KR3k0050_WYG_024-28a>¶
　萬餘年以時考之不近不逺以術言之不淺不迂矣(四/分)¶
　(厯仲紀之元起孝/文帝後元三年)自劉歆作三紀厯推易以合春秋¶
　然後知作厯不可無所本自杜預序長厯以為天運¶
　必有差而後知用厯之不可有所拘計秦漢以來古¶
　厯不𫝊所存者自黄帝至魯凡七家其用於漢初惟¶
　顓帝厯耳然度數之失服色之乖議者已非之豈非¶
　法久則弊必變而通通而久固有所待耶且太初之¶
　厯非不密也然可行於武帝之時至章帝則復失矣¶
<pb:KR3k0050_WYG_024-28b>¶
　四分之厯非不精也然可用於章帝之時至百年而¶
　復差矣唐髙祖始用夫衍厯至髙宗之麟德則變至¶
　中宗之景龍則又變迨明皇時大衍用而景龍又廢¶
　矣大衍之精密宜可𫝊逺也未幾而復差則為五紀¶
　為正元唐觀象為崇元又何其紛紛耶葢隨時變通¶
　正大易革象之義宋朝之厯率二十年一差又復訂¶
　正其以是歟惟元厯測景法黙孚易象至我朝用¶
　之有差又當隨時變革厯家不可執一法以為¶
<pb:KR3k0050_WYG_024-29a>¶
　定算也明矣¶
　　辨甲子厯元¶
　厯元之説以嵗月日時皆起於甲子為造厯之元考¶
　之甲子作於大撓而已有甲子之後曽有是厯元否¶
　歟或者其在洪濛開闢之初歟夫十二月建子則甲¶
　子年當為丙子月矣説者謂古厯家例以子月為首¶
　本是癸亥年但明年氣候始于此故云嵗亦甲子是¶
　甲子年月猶可解也厯家謂漢武帝元封七年適當¶
<pb:KR3k0050_WYG_024-29b>¶
　其時故改秦厯用漢厯改秦正為夏正而太初厯肇¶
　于兹矣考史記用書載武帝改太初厯之詔曰十一¶
　月甲子朔夜半冬至其更以元封七年為太初元年¶
　年名焉逢攝提格月名畢聚日得甲子夜半冬至為¶
　元夫焉逢者甲也攝提格者寅也是以太初元年為¶
　甲寅年矣安得有甲子年月也况考之通鑑編年髙¶
　祖即位之年以乙未文帝後元三年以庚辰武帝太¶
　初元年以丁丑則甲寅且非實矣唐一行日度議引¶
<pb:KR3k0050_WYG_024-30a>¶
　洪範𫝊曰厯始于顓帝上元太始閼逢攝提格之嵗¶
　畢取之月朔日乙巳立春七曜俱在營室五度葢顓¶
　帝厯以甲寅為元故漢厯亦以甲寅為元而甲子年¶
　月謂為上古厯元猶可解也然冬至乃仲冬中氣中¶
　氣即當在望日乃為得正若朔日冬至則冬至反差¶
　前十五日季冬望日即立春矣欲求中氣歸中當在¶
　一嵗以外是反以不中之氣為厯元奚可哉雖前十¶
　月為閏月六甲月朔皆無餘分故以之為元則甲子¶
<pb:KR3k0050_WYG_024-30b>¶
　或在望日而冬至無餘分者曷為其非元乎孟子所¶
　謂茍求其故千嵗之日至可坐而致不知其果指上¶
　古之厯元如朔日冬至之説否也蔡虚齋乃曰嵗月¶
　日時皆甲子亦時有但要上古年月日時皆甲子方¶
　為厯元果如此説又何止千嵗也耶雖然古豈無徴¶
　者哉黄帝造厯元起辛夘顓帝用乙夘虞用戊午夏¶
　用丙寅商用甲寅周用丁巳魯用庚子漢承秦用乙¶
　夘武帝用丁丑所謂上古厯元者不知何據故王朔¶
<pb:KR3k0050_WYG_024-31a>¶
　之以九萬餘年為開闢之始張賔劉焯一行又以數¶
　百萬億為積算豈開闢之上復有開闢也耶况用元¶
　之説尚有可疑者漢順帝二年宗訢等議建厯之本¶
　必先正厯元元正然後定日法日法定然後度周天¶
　以定分至又靈帝時馮光言盗賊之起由厯元不正¶
　蔡邕力辨其非以為咎不在此范曄東漢志亦曰厯¶
　之興廢以疎密課固不在乎元是二家之説一以為¶
　厯必正元一以為厯不主於元至於用元者或以為¶
<pb:KR3k0050_WYG_024-31b>¶
　只用目前不必推占上古或以為紀元之日必以上¶
　元甲子為定諸説紛紛如聚訟然何可執一論也嗚¶
　呼漢厯凡四變唐厯凡十三變宋厯亦十餘變而厯¶
　果可拘以一定不變之法哉¶
<pb:KR3k0050_WYG_024-32a>¶
　¶
　¶
　¶
　¶
　¶
　¶
　¶
　¶
<pb:KR3k0050_WYG_024-32b>¶
　堯典乃命羲和欽若昊天厯象日月星辰敬授人時¶
　註曰厯所以紀數之書象所以觀天之器如下篇璣¶
　衡之屬是也日陽精一日而繞地一周月隂精一月¶
　而與日一㑹星二十八宿衆星為經金木水火土五¶
　星為緯皆是也辰以日月所㑹分周天之度為十二¶
　次也人時謂耕穫之候凡民事早晩之所闗也¶
　周禮馮相氏掌十有二嵗十有二月十有二辰十日¶
　二十有八星之位辨其叙事以㑹天位¶
<pb:KR3k0050_WYG_024-33a>¶
　呉澂曰嵗謂嵗星所在寅曰攝提夘曰單閼辰曰執¶
　徐巳曰大荒落午曰敦牂未曰協洽申曰涒灘酉曰¶
　作噩戌曰掩茂亥曰大淵子曰困敦丑曰赤奮若嵗¶
　星在行于地凡厯十二舍而為一紀則有十二嵗之¶
　位月謂斗柄所建自正月建寅至十二月建丑凡厯¶
　十二朔而為一嵗則有十二月之位辰謂日月所㑹¶
　子曰𤣥枵亥曰娵訾戌曰降婁酉曰大梁申曰實沈¶
　未曰鶉首午曰鶉火巳曰鶉尾辰曰夀星夘曰大火¶
<pb:KR3k0050_WYG_024-33b>¶
　寅曰析木丑曰星紀為十二辰之位自甲乙丙丁戊¶
　己庚辛壬癸為十日之位東方角亢氐房心尾箕南¶
　方井鬼栁星張軫翼西方奎婁胃昴畢觜參北方斗¶
　牛女虚危室壁為二十八宿之位葢天象有定位則¶
　人事有定序辨其序事而㑹之者如仲春之月平秩¶
　東作厥民析則知其月之建夘日月㑹于降婁而為¶
　奎婁之次仲夏之月平秩南訛厥民因則知其月之¶
　建午日月㑹于鶉首而為井鬼之次仲秋之月平秩¶
<pb:KR3k0050_WYG_024-34a>¶
　西成厥民夷則知其月之建酉日月㑹于夀星而為¶
　角亢之次仲冬之月平秩朔易厥民隩則知其月之¶
　建子日月㑹于星紀而為斗牛之次以至十二嵗十¶
　二月所㑹天位皆倣乎此¶
　保章氏掌天星以志日月星辰之變動以觀天下之¶
　遷辨其吉凶以星土辨九州之地所封封域皆有分¶
　星以觀妖祥以十有二嵗之相觀天下之妖祥以五¶
　雲之物辨吉凶水旱降豐荒之䘲象以十有二風察¶
<pb:KR3k0050_WYG_024-34b>¶
　天地之和命乖别之妖祥凡此五物者以詔救政訪¶
　序事¶
　呉澂曰天星天文星度也歩占之法以星為主故曰¶
　天星十有二辰經天左旋常度不移不足以見吉凶¶
　惟日月五星行乎十二辰之次緯天左旋而日有薄¶
　蝕暈珥之變月有盈虧朓朒之變五星有盈縮圜角¶
　之變故總言日月星辰之變動變動即所謂遷也順¶
　則為吉逆則為凶二者相參變之矣星土十二土也¶
<pb:KR3k0050_WYG_024-35a>¶
　合而言之曰九州星土之書雖亡可考然十二國之¶
　分載諸𫝊記災祥所應亦皆可証若昭十年有星出¶
　於婺女鄭裨竈曰今兹嵗在顓頊之墟姜氏任氏實¶
　守其地此𤣥枵為齊之分星而青州之星也昭三十¶
　二年呉伐越晉史墨曰越得嵗而呉伐之必受其凶¶
　釋者曰嵗在星紀此星紀為越之分星而揚州之星¶
　土也昭元年鄭子産曰成王滅唐而封叔虞焉故參¶
　為晉星實沈為參神此實沈為晉之分星而并州之¶
<pb:KR3k0050_WYG_024-35b>¶
　星土也襄九年晉士弱曰陶唐氏之火正閼伯居商¶
　丘相土因之故商主大火此大火為宋之分星而豫¶
　州之星土也昭十七年星孛及漢申須曰漢水祥也¶
　衛顓頊之墟故為帝丘其星為大水此娵訾為衛之¶
　分星而冀州之星土也鄭語周史曰楚重黎之後也¶
　黎為髙辛氏火正此鶉尾為楚之分星而荆州之星¶
　土也爾雅曰析木為津釋者謂天漢之津梁為燕此¶
　析木為燕之分星而幽州之星土也以至周之鶉火¶
<pb:KR3k0050_WYG_024-36a>¶
　秦之鶉首趙之大梁魯之降婁無非以其州之星土¶
　而為其國之分星以星土而占災祥其應有可徴矣¶
　嵗星在木則水為相之類五星順度為祥流逆失度¶
　為妖襄二十八年嵗在星紀而滛於𤣥枵是謂蛇乗¶
　龍梓慎以為宋鄭必饑則言其所屬以為周楚所惡¶
　則言其所衝其嵗星乖次之應乎嵗在星紀而呉伐¶
　越史墨謂不及四十年越其有呉乎以嵗星十二年¶
　一周存亡之數不過三紀非嵗星順次之應乎以類¶
<pb:KR3k0050_WYG_024-36b>¶
　求之則嵗星太嵗皆可參决妖祥之事物色也視日¶
　旁雲氣之色左氏所謂凡分至啟閉必書雲物占法¶
　青為蟲赤為兵荒白為喪荒黄為豐黒為水既言辨¶
　吉㓙水旱又言降豐荒之䘲象葢水旱之降為荒年¶
　荒年之降為豐年其序如此十二風者艮為條風從¶
　大吕大蔟之律離為景風從蕤賔之律坤為涼風從¶
　林鍾夷則之律兑為閶闔風從南吕之律乾為不周¶
　風從無射應鍾之律坎為廣莫風從黄鍾之律所謂¶
<pb:KR3k0050_WYG_024-37a>¶
　八風從律是也又法于緹室之中因逐月管入律地¶
　之淺深月氣至則葭灰飛以此察天地之和氣然左¶
　氏載師曠歌北風又歌南風而知晉楚之勝負妖祥¶
　之應可决于此乖則異别則離此天地之不和而為¶
　妖祥也故命之使知所趨避上文五事即救政叙事¶
　之所從出也政者國之本詔救政于上則人君知脩¶
　省之道事者有司之常職訪叙事于下則人臣知警¶
　戒之意君臣交脩而天降祥矣¶
<pb:KR3k0050_WYG_024-37b>¶
　堯舜相授受曰天之厯數在爾躬允執其中四海困¶
　窮天禄永終是厯數乃帝王所重而膺厯數者要在¶
　執中使四海不困窮也故其命羲和厯象日月星辰¶
　首之以欽若昊天此固其作厯之本㫖也所謂授民¶
　時者謂某時行某政令民興某事凡東作南訛西成¶
　朔易各以其時夏小正與夫月令所載是也後之精¶
　于厯法者何代無之區區于算數之末以求天之行¶
　度必不我違而欽天授時之意未之聞焉故雖明知¶
<pb:KR3k0050_WYG_024-38a>¶
　嵗差猶確守其法而不求變通之道則其授時作事¶
　之差不待言矣此豈聖王作厯之意哉無益於七¶
　政之齊民時之授厯亦可無作矣易治厯明時書厯象¶
　授時聖訓昭然茍不順天之變革以治厯而拘於律¶
　法以求不差使一行郭守敬復生能正之於一時而¶
　積之三五十年則亦難必其悉合矣噫天本無窮也¶
　厯本無形也執有窮以盡數執有形以求天嵗之差¶
　有由然也不曰厯差而曰嵗差果欽若之道歟¶
<pb:KR3k0050_WYG_024-38b>¶
　　厯象日月星辰¶
　厯不可以執一論也曰象曰氣曰數均之不可缺也¶
　嘗讀堯典知古今之厯法定於斯而善厯者宜取法¶
　於斯焉可也何也所謂象者日月星辰之軌度是也¶
　所謂氣者春夏秋冬之寒暑是也所謂數者時刻分¶
　秒俱有定算是也夫象本有迹之可據氣則有序而¶
　可推二者皆動物也因其象與氣之運動推遷而為¶
　之數以算其分至啟閉之節候則嵗月日時無易章¶
<pb:KR3k0050_WYG_024-39a>¶
　蔀紀元不差而厯無不善者矣盍自堯典觀之所謂¶
　厯象日月星辰日中星鳥日永星火宵中星虚日短¶
　星昴非其星象之可見者乎所謂以殷仲春以正仲¶
　夏以殷仲秋以正仲冬非氣序之可推者乎所謂三¶
　百有六旬有六日以閏月定四時成嵗非其數之可¶
　積者乎且其宅嵎夷宅南交宅西宅朔方所以觀星¶
　象審氣序者又必求之東西南北之四隅而未嘗執¶
　一定之數以為厯也明矣凡為厯者果能占天象順¶
<pb:KR3k0050_WYG_024-39b>¶
　時序一晷度之差吾志焉一星辰之動吾志焉夕夕¶
　而觀之旦旦而求之因其已往推其將來而毫髮無¶
　遺算者一皆順其象與氣而明之所謂因天以求合¶
　不執一定之數以必天之我驗也夫何後來厯家其¶
　初未始不驗而久之必差豈其數不精算不審哉由¶
　其不順天象之運動不察氣序之變遷徒欲執其定¶
　數以求之故耳可見堯典乃萬世厯法之祖也至舜¶
　典又在璿璣玉衡以齊七政所以觀天象察時序者¶
<pb:KR3k0050_WYG_024-40a>¶
　為愈密矣故後世渾天儀亦祖璿璣之制而隨時以¶
　變通也又何也厯象日月星辰不可變也執堯時之¶
　中星以驗於今則非也因其不驗于今并廢其厯象¶
　日月星辰之法也奚可哉在璿璣玉衡以七政不可¶
　變也執舜時玉衡所指以驗於今則非也因其不驗¶
　於今并廢在璿璣玉衡之法也奚可哉但後之人非¶
　不觀天象要非象之以治厯也惟象有不合則委罪¶
　於數之不精者有之而不能順乎天之象也非不在¶
<pb:KR3k0050_WYG_024-40b>¶
　璿璣要非察之以授時也惟察之有不合則委罪於¶
　制之不巧者有之而不能順天象以立衡也此所以¶
　嵗愈差厯愈不驗也知欽若敬授之道者顧如是哉¶
　要之七政之遲速四時之循環久而必差者天道之¶
　常也立差以追其已往之變因象以改夫見在之差¶
　而隨時變通者厯法之常也故曰厯不可執一論也¶
　　星厯總論¶
　夫天以輕清之氣而運乎上一晝一夜而過一周其¶
<pb:KR3k0050_WYG_024-41a>¶
　道在行日月五星亦以輕清之氣而麗乎天日不及¶
　一度月不及十三度隨天而左轉日有中道月有九¶
　行日月相推嵗凡十二㑹方㑹則月光盡滅而為晦¶
　已㑹則月光復蘓而為朔舒遲先後近一逺三則月¶
　斜倚而為弦相與為對當天之中則月光滿而為望¶
　晦朔而日月之行東西同道南北同度則月掩日而¶
　日為之食至望而日月之對同度同道則月亢日而¶
　月為之食日至角牛之方月行青赤之道則為春為¶
<pb:KR3k0050_WYG_024-41b>¶
　夏日至婁井之方月行白黒之道則為秋為冬日道¶
　發南去極彌逺其景彌長逺長乃極冬乃至焉日道¶
　斂北去極彌近其景彌短近短乃極夏乃至焉二至¶
　之中道齊景正春秋乃分焉日月之光聚而為星中¶
　元為北極上元為太㣲宫下元為天市垣二十八宿¶
　衆星者言乎其經也金木水火土五星者言乎其緯¶
　也其曰㑹者言乎日月星辰之所㑹也其曰客者言¶
　乎星辰之不出大白也其曰主者言乎星辰之出乎¶
<pb:KR3k0050_WYG_024-42a>¶
　太白也金水附日一嵗而周天火二嵗而周天木十¶
　二嵗而周天土二十八嵗而周天故曰有遲有速北¶
　極則出地上三十六度常見而不隠南極則入地下¶
　三十六度常隠而不見故曰有伏有見朝出曰贏夕¶
　出曰縮西行曰迷日月同度曰陵不順不逆曰留芒¶
　及曰犯妖變曰孛含譽之射示其喜也格澤之生示¶
　其怒也執法郎官象其官也明堂靈臺象其物也此¶
　其理之精深而存乎物感者也後世之言天者吾惑¶
<pb:KR3k0050_WYG_024-42b>¶
　焉葢天之説有其術而無其驗宣夜之言有其名而¶
　無其𫝊而况謂斷鰲煉石尤為不經日月蟻行晉志¶
　之妄燭龍啣火天問之誣也而况謂揮戈棄挾尤為¶
　不稽蟾蜍玉斧未知借光地影之理也支石天槎未¶
　知天演地紀之義也草木生落談風之謬也石牛黒¶
　蜧論雨之誕也仙火金門言雷者未確也堯璧漢鼎¶
　言雲者無徴也銅駞玉馬言雪者非真也以十二邦¶
　係十二次鄭𤣥之分星失之拘受封之日嵗星屬之¶
<pb:KR3k0050_WYG_024-43a>¶
　賈氏之分星失之罔月令作於不韋而所舉中星異¶
　於堯典圖籍精於馬績而所論星數異於張衡大角¶
　一星也兩朝志以為屬亢而中興志則屬角庫樓十¶
　星也丹元子以為屬角而兩朝志則屬軫星官之書¶
　迄無定論此無他泥於數而遺其理執其迹而弗通¶
　以心又何足以上達天載之神也哉馬融有言上天¶
　之理不可測知天之事者惟有璇衡一事則求夫得¶
　天之實者惟渾天儀近之矣葢璇衡之制起於髙辛¶
<pb:KR3k0050_WYG_024-43b>¶
　氏而虞舜察之以璿為璣而用以轉動是之謂璣以¶
　玉為管而横置其中是之謂衡璣以定天體衡以齊¶
　七耀即今之所謂渾天儀也是故黄帝得之厯起辛¶
　夘顓帝得之厯起乙夘厯之所作非渾天不可也青¶
　道二出黄道東朱道二出黄道南道之所出非渾天¶
　不可也錢藻則以朱黒白而别二家星葛衡則以青¶
　白黄而别三家星以考星宿非渾天不可也自軫十¶
　二度至氐四度則知為夀星自氐五度至尾九度則¶
<pb:KR3k0050_WYG_024-44a>¶
　知為大火而其餘莫不皆然是考躔度非渾天不可¶
　也秦火之後其法蕩然漢洛下閎始經營之鮮于妄¶
　人又度量之至耿夀昌始鑄而為之象轉而望之以¶
　知日月星辰之所在也唐李淳風因之而為三重儀¶
　在外曰六合其内曰三辰其最内曰四游而一行復¶
　益之以黄道儀焉其為論亦密矣靖康之亂儀象歸¶
　於金元人襲之而䂓環不協難復施用於是郭守敬¶
　乃創為簡儀仰儀及諸儀表其説以為昔人以管窺¶
<pb:KR3k0050_WYG_024-44b>¶
　天宿度餘分未得其的乃用二線推測於餘分纎㣲¶
　皆有可考又當時四方測景之所凡二十有七東極¶
　髙麗西極滇池南踰朱崖北盡鐵勒古人所未為者¶
　其法具載元史而儀表至今用之豈天啟中國文明¶
　之治而預生是人以創為一代之器乎¶
<pb:KR3k0050_WYG_024-45a>¶
　¶
　¶
　¶
　¶
　¶
　¶
　¶
　¶
<pb:KR3k0050_WYG_024-45b>¶
　堯典曰朞三百有六旬有六日以閏月定四時成嵗¶
　按律厯諸書與周髀皆云日行一度月行十三度十¶
　九度之七周天三百六十五度四分度之一故日一¶
　周天為嵗嵗十二月而無整數故以閏月定四時三¶
　嵗一閏五嵗再閏及十九年而餘一百九十日一萬¶
　五千七百十三分以日法除之共得二百六日六百¶
　七十二分為七閏之數是謂一章然必以十九嵗而¶
　無餘分者葢天數終於九地數終於十十九者天地¶
<pb:KR3k0050_WYG_024-46a>¶
　二終之數積八十一章則其盈虚之餘盡而復始推¶
　此以定四時嵗功其有不成乎¶
　定嵗之法以冬至為第一日逐日記之第三百六十¶
　六日中晝景復最長是為次年冬至記夏至亦然故¶
　曰三百六旬有六日二至初未可以時定以午景驗¶
　之似皆在午矣雖曰三百六十六日為一期然第一¶
　日午數至第三百六十六日午實滿三百六十五日¶
　積二期滿七百三十日積三期滿一千零一十五日¶
<pb:KR3k0050_WYG_024-46b>¶
　積四期滿一千四百六十日第一日為第一冬至第¶
　三百六十六日為第二冬至第七百三十一日為第¶
　三冬至第一千九十六日為第四冬至第一千四百¶
　六十一日為第五冬至五次冬至實得四期滿一千¶
　四百六十日當一千四百六十一日測午景尚未極¶
　長第一千四百六十二日始為冬至如是則四期之¶
　日實滿一千四百六十一每年三百六十五日有餘¶
　積四年之餘餘一日一日十二時四分之則毎年有¶
<pb:KR3k0050_WYG_024-47a>¶
　三時為餘數故曰三百六十五日四分之一葢以一¶
　日分與四年為餘數每年各得四分之一也夫既以¶
　一目分加於四年斯每年二至當定其時而二至之¶
　時最所難准要亦約量以定之耳¶
　積日之法每年餘三時一時得八刻有餘三時總二¶
　十五刻故一年為三百六十五日二十五日葢月一¶
　次不及三十日實二十九日有餘十九年積六千九¶
　百三十九日七十五刻數内月圓二百三十五次均¶
<pb:KR3k0050_WYG_024-47b>¶
　為二百三十五朔每朔計二十九日五十三刻有竒¶
　而其餘數均分不盡若以百刻變為二百三十五畫¶
　如總朔之數則每朔則得二十九日百二十四畫每¶
　朔該二十九日四百九十九畫矣所以四其二百三¶
　十五者葢每年有餘數四之一其四之一細為二百¶
　三十五畫而如總朔之數則一日該九百四十畫方¶
　可均而無餘故以九百四十名為日法每年三百六¶
　十五日餘二百三十五畫乃九百四十之二百三十¶
<pb:KR3k0050_WYG_024-48a>¶
　五此即每年餘數四之一每朔二十九日有餘亦云¶
　九百四十之四百九十九茍以整數二十九日亦分¶
　細畫則每朔該二萬七千七百五十九畫矣每年三¶
　百六十五日有餘均分二十四氣每氣十五日餘二¶
　百五畫六十二秒半此又復以一畫細為百秒也兩¶
　氣計三十日四百一十一畫餘二十五秒為一節若¶
　一朔以之相較八百五十二畫二十五秒名曰一月¶
　之閏數葢一節三十已有餘數四百一十一畫二十¶
<pb:KR3k0050_WYG_024-48b>¶
　五秒名曰氣盈一朔不及三十日是三十日内有虧¶
　乃虧四百四十一畫名曰朔虚併氣盈朔虚之數得¶
　八百五十二畫二十五秒即一月之閏數也每年十¶
　二月總計閏數十九萬四千三百一十三畫若二萬¶
　七千七百五十九畫除為一朔則該得七閏無餘矣¶
　夫月光晦而復蘇為朔朔在本日四百四十一畫以¶
　前者則第三十日為後朔朔在四百四十一畫以後¶
　者則第三十一日為後朔葢畫少是本日早時雖加¶
<pb:KR3k0050_WYG_024-49a>¶
　一朔之朔後朔止是第二十日内書多是本日晩時¶
　既加一朔之數則後朔在第三十一日矣後朔在第¶
　三十日本朔止領二十九日謂之月小後朔在第三¶
　十一日本演乃領三十日謂之月大月大則干名與¶
　後月同月小則不同也月朔之時刻非可真知亦約¶
　量而定於本日之刻畫耳一年二十四氣為節氣者¶
　十二為中氣者十二十九年之内為中氣二百二十¶
　八名若一朔之後置一中氣則七朔無中氣有正月¶
<pb:KR3k0050_WYG_024-49b>¶
　中氣者為正月有二月中氣者為二月他月皆然月¶
　無中氣者必為閏月是故三年一閏五年再閏十九¶
　年必七閏矣凡十九年為一章初年甲子日子時朔¶
　旦冬至謂嵗次甲子謂之至朔同日第二十年為第¶
　二章首復得至朔同日然非甲子之日先期夜半乃¶
　癸夘日酉時第三十九年為第三章首復得至朔同¶
　日乃是癸未日午時第五十八年為第四章首復得¶
　至朔同日乃是癸亥日夘時第七十七年至朔又復¶
<pb:KR3k0050_WYG_024-50a>¶
　同日乃癸邜日子時因其至朔同在夜半與第一章¶
　初年同遂以七十六年名一蔀日法九百四十故九¶
　百四十朔為蔀一蔀為四章蔀者以至朔同在夜半¶
　蔀蔽暗昧之時也第七十七年為第二蔀首亦曰第¶
　一章首每章甲子差三十九日九時一蔀總差一蔀¶
　百五十九日於内甲子整數兩周除一百二十日每¶
　蔀止差三十九日總二十蔀名一紀通差七百八十¶
　日計甲子十三周整數無餘乃無差矣一紀凡一千¶
<pb:KR3k0050_WYG_024-50b>¶
　五百二十年至朔必同於甲子日之先期夜半然猶¶
　非甲子嵗首也總三紀積四千五百六十年至朔乃¶
　同於甲子日之先期夜半又在甲子嵗首總㑹如初¶
　是名一元一元之内嵗次甲子者七十六與蔀年同¶
　積一百六十六萬五千五百四十九日日為甲子者¶
　二萬七千七百五十九其數與毎朔之積畫相同蔀¶
　之内積日亦同此數葢一元為六十蔀矣觀衆星之¶
　昏旦出沒知天體日運一周又觀中星四時所在不¶
<pb:KR3k0050_WYG_024-51a>¶
　同知日之所躔漸異嵗終中星復舊知日亦復舊而¶
　行年一周矣葢每年三百六十五日餘四之一故亦¶
　以周天分為三百六十五度餘四之一嵗數與天數¶
　相合故曰天周嵗終也天日一日行天一度分寸尺¶
　丈弓名曰五度分天為度者后亦度量之義若以日¶
　為尺其一度即日圓之經數也於日行之道定二十¶
　八宿之名宿之星數多寡不等於其數内定一星距¶
　者隔越之義二十八距星既定其界各宿度數由此¶
<pb:KR3k0050_WYG_024-51b>¶
　而分如斗星從柄起以第三星為距前二星及為距¶
　之半星未離於箕而尚屬於箕餘三星半乃在本宿¶
　之度内然本宿星數少而占度多者葢斗牛之間又¶
　有建星等不在𤣥武七宿之數而附於斗故斗雖星¶
　少而占度多他宿亦猶是也若夫月之所躔昏旦漸¶
　異見其行六七度遂知一日之内行十三度有竒月¶
　與日同躔之時謂之合朔月與日同躔相對兩輪相¶
　望而光滿謂之望近一逺三月體黒白各半似弓張¶
<pb:KR3k0050_WYG_024-52a>¶
　弦謂之弦月行及日光盡體伏謂之晦此晦朔弦望¶
　之義也一章之内日在天一十九周月在天二百五¶
　十四周於月周之内減去日周則為二百三十五朔¶
　十九日之内日行十九度月行二百五十四度與十¶
　九年周天之度數相同以二百五十四均為十九則¶
　知月行每日十三度餘十九之七每年行十三周十¶
　九之七每日逺日十二度十九之七每年多日十二¶
　周餘十九之七故每年之日月合十二朔餘十九之¶
<pb:KR3k0050_WYG_024-52b>¶
　七為閏積十九年為七閏也舊云天道左旋日月右¶
　轉葢謂日月附著於天體天則一晝夜而周日於天¶
　止移一度月則移十三度有竒其後推測知日月與¶
　天相逺而未嘗附著故日每日周天為三百六十五¶
　度餘四之一而每年亦總為三百六十五周餘四之¶
　一天體則每日周地三百六十六度餘四之一而每¶
　亦三百六十六周餘四之一多過于日之周則是日¶
　每日不及天運一度月每日與日相多十二度餘十¶
<pb:KR3k0050_WYG_024-53a>¶
　九之七日速而月遲也故日月右旋之説乃厯家用¶
　逆推之術取其省籌耳且日速月遲譬之二馬日駿¶
　而月駑以一度比一里每里分為十九段分為百小¶
　刻日月行天一周猶馬循環封疆一周駿馬一日行¶
　一次計行三百六十五里四段七十五尺駑馬每日¶
　不及一周止行三百五十二里十六段七十五尺較¶
　之遲十二里七段即所謂不及十二度十九之七也¶
　以段計之每日漸多二百三十五段以天計之每日¶
<pb:KR3k0050_WYG_024-53b>¶
　漸多二萬三千五百尺二馬一處同時並發乍分先¶
　後不甚相逺厯十四日七百四十九畫半駿駑相距¶
　半周又厯此數至二十九日四百九十九畫駑不及¶
　駿一周而復同一處矣此即一朔之喻然一朔之内¶
　日行二十九度餘九百四十之四百九十九而月行¶
　一周外餘數與日同止該二十七日餘三百二畫有¶
　竒至次朔復相㑹但不㑹於元所㑹九百四十次方¶
　與元所相㑹則一蔀之數也若夫天與日㑹天體每¶
<pb:KR3k0050_WYG_024-54a>¶
　日繞地一周三百六十六度餘四之一而日每日一¶
　周三百六十五度餘四之一天體不可知驗之經星¶
　天速而日遲每日不及一度一年則不及一周而日¶
　復舊躔故曰天與日㑹要之亦可以二馬為喻也至¶
　十九年天與日㑹而月亦㑹是謂一章之數但相㑹¶
　近非子時四章為一蔀則日月與天皆相㑹於夜半¶
　又皆在地下於是日月與天地四者俱相㑹也夫謂¶
　二馬九百四十㑹乃㑹元所者以九百四十㑹比蔀¶
<pb:KR3k0050_WYG_024-54b>¶
　之朔㑹於元所比日月與地㑹而不及天㑹故不踰¶
　及一章之數¶
　堯典朞三百六旬有六日夫日之餘盈也六則月之¶
　餘縮也亦六若去日月之餘十二則有三百五十四¶
　乃日行之數以十二除之則得二十九日¶
　元城劉氏與馬永卿論厯法曰古今厯法各不同其¶
　閏法亦從而異秦用顓帝之厯水德王天下以十月¶
　為嵗首故遇閏年即閏九月而謂之後九月葢取左¶
<pb:KR3k0050_WYG_024-55a>¶
　氏歸餘於終之意至於漢初因而不改永卿曰書云¶
　以閏月定四時成嵗謂之定四時則是四時之間有¶
　閏也曰非也葢謂無閏月以春為夏以夏為秋矣故¶
　曰定四時非謂四時之間有閏月也¶
　朱子曰問厯所以數差古人豈無人考得精者曰便¶
　是無人考得精細而不易所以數差若考得精密有¶
　個定數永不㑹差伊川説康節厯不㑹差或問康節¶
　何以不造厯曰他安肯為此古人厯法疎闊而差少¶
<pb:KR3k0050_WYG_024-55b>¶
　今厯愈密而愈差因以兩手量桌邊云且如這許多¶
　濶分作四段被他界限濶便有差不過只在一段界¶
　限之内縱使極差出第二三段亦只在此四界之内¶
　所以容易推測便有差容易見今之厯法於這四界¶
　内分作八界内又分作十六界界限愈密則差數愈¶
　逺何故以界限愈密而愈越多也其差則一而古今¶
　厯法疎密不同故爾看來都只是不曽推得定只是¶
　移來凑合天之運行所以當年合得不差明後年便¶
<pb:KR3k0050_WYG_024-56a>¶
　差元不曽推得天運定只是旋將厯去合那天之行¶
　不及則添些過則減些以合之所以一二年又差如¶
　唐一行大衍厯當時最為精密只一二年後便差只¶
　有李通説得好當初造厯便合并天運所差之度都¶
　算在裏幾年後差幾分幾年後差幾度將這差數都¶
　算做正數直推到盡頭如此庶幾厯可以正而不差¶
　今人都不曽得個大統正只管説天之運行有差造¶
　厯以求合乎天而厯愈差元不知天如何㑹有差自¶
<pb:KR3k0050_WYG_024-56b>¶
　是天之運行合當如此説得極是不知當初因甚不¶
　曽算在裡但堯舜以來厯至漢都喪失了不可考縁¶
　如三百四十八通計得三百五十四日九百四十分¶
　日之三百四十八是一嵗月行之數也嵗有十二月¶
　月有三十日三百六十者一嵗之常數也嵗有十二¶
　月與天㑹而多五日二百三十五分者為氣盈月與¶
　日㑹而少五日五百九十二分者為朔虛合氣盈朔¶
　虚而閏生焉故一嵗閏率十日九百四十分日之八¶
<pb:KR3k0050_WYG_024-57a>¶
　百二十七三嵗一閏則三十二日九百四十分日之¶
　六百一十五嵗再閏則五十四日九百四十分日之¶
　二百七十五五十九嵗七閏則氣朔分齊是為一章¶
　也愚謂天體圓如彈丸半覆地上半在地下以二十¶
　八宿分周天之度共為三百六十五度四分度之一¶
　朱子云天無體只二十八宿便是體是也四分度之¶
　一者天行每一度計九百四十分分為四分則計四¶
　個三百三十五分而得其四分之一也天行過一度¶
<pb:KR3k0050_WYG_024-57b>¶
　者天行健一日一夜周天三百六十五度四分度之¶
　一而又過一度也朱子曰日月皆從角起則一日運¶
　一周依舊只到那角上天則周了又過那角些子日¶
　日累將去到一年便與日㑹又云而今若就天裏看¶
　時只是行得三百六十五度四分度之一若把天外¶
　來説則是一日過了一度李通嘗論日月則在天裏¶
　論天則在太虚空裏若去那太虚空裏觀天自是日¶
　日滚得不在舊時處所謂日之二百三十五者在天¶
<pb:KR3k0050_WYG_024-58a>¶
　為度在嵗為日天有三百六十五度四分度之一嵗¶
　亦有三百六十五日四分日之一也天一度有九百¶
　四十分嵗亦有九百四十分均之四分分之每分計¶
　二百三十五分是天與日所行之餘分也所謂二百¶
　三十五者即四分度之一耳日與天㑹者一朞内二¶
　十四氣必有三百六十六日雖遇置閏年亦同如自¶
　今年冬至至來年冬至前一日必三百六十六日也¶
　日與天在來年冬至三百六十六日上㑹而成一嵗¶
<pb:KR3k0050_WYG_024-58b>¶
　也十九分度之七者以九百四十分分為十九分内¶
　中取七分總為三百四十六分三釐一毫五忽七絲¶
　六秒此月行一日不及與日常度之餘分也如是則¶
　月行一日不及日十二度三百四十六分坐毎月積¶
　至二十九日四百九十九分上其不及日者三百六¶
　十五度二百三十五分則日所進過之度恰周得本¶
　數而月所不及之度亦退盡本數恰恰與日㑹而成¶
　一月合十二個二十九日計全日三百四十八十二¶
<pb:KR3k0050_WYG_024-59a>¶
　個四百九十九分積五千九百八十八以日法九百¶
　四十分除之得六日零三百四十八通計三百五十¶
　四日三百四十八分此一嵗月行之常數也月與日¶
　㑹處係於每月二十九日四百九十九分上㑹如正¶
　月斗柄指寅寅與亥合日月則㑹於亥其辰為娵訾¶
　二月斗柄指夘夘與戌合日月則㑹於戌其辰為降¶
　婁積十二㑹皆於斗柄所指之宫合宫上㑹也三百¶
　六十為一嵗之常數者以五行之氣言之各旺七十¶
<pb:KR3k0050_WYG_024-59b>¶
　二日則五其七十二為三百六十以六甲之數言之¶
　每甲六十六其六十亦三百六十以乾坤二篇之䇿¶
　言之乾二百一十六坤百四十四亦合三百六十所¶
　謂一嵗之常數也氣則二十四氣自今年冬至前一¶
　日計三百六十五日二百三十五分是於三百六十¶
　日外多五日二百三十五分者為氣盈朔則十二月¶
　朔自今年十一月初一至來年十一月初一前一日¶
　計三百五十四日三百四十八分是於三百六十日¶
<pb:KR3k0050_WYG_024-60a>¶
　内少五日五百九十二分者為朔虚合氣盈朔虛而¶
　閏生者一嵗閏積氣朔之後計十日八百二十七分¶
　三嵗一閏積氣朔之數三個十日八百二十七分計¶
　三十二日六百單一分五嵗再閏積氣朔之數五個¶
　十日八百二十七分計五十四日二百七十五分但¶
　五嵗内無再閏而易係乃有五嵗再閏之文者葢以¶
　氣盈六日朔虛六日而再閏在五嵗内者舉成數也¶
　氣盈五日者二百三十五分朔虚五日五百九十二¶
<pb:KR3k0050_WYG_024-60b>¶
　分而再閏在六嵗内者舉本數也十九嵗七閏為一¶
　章者葢九為天數之終十為地數之終十九嵗而天¶
　地之數俱終故當七閏也自一嵗餘十日零八百二¶
　十七分積十九年得全日一百九十日零分積一萬¶
　五千七百一十三分以日法九百四十分除之計成¶
　日一十六日零六百七十三分通前所得全日總計¶
　二百單六日零六百七十三分將此計於十九年内¶
　分作七個閏月計三七二百一十日内少三日二百¶
<pb:KR3k0050_WYG_024-61a>¶
　六十七分七閏月之中合除此三日二百六十七分¶
　均作三個月小盡正恰好故氣朔分齊定星冬至在¶
　十一月朔是為至朔同日而為一章之嵗也嘗論一¶
　日月皆麗乎天者也日之行比天只不及一度月之¶
　行乃不及日十二度何哉葢天秉陽而在上日為陽¶
　之精月為陰之精也造化之間陽大陰少陽饒陰乏¶
　陽得兼陰陰不兼陽此日行所以常過月行所以常¶
　不及也且一嵗朔虚五日五百九十二分固月之所¶
<pb:KR3k0050_WYG_024-61b>¶
　不及行者矣氣盈五日二百三十五分亦月之所不¶
　及行者也使日之運常有餘月之運常不足不置閏¶
　以齊之積之三年春之一月入于夏子之一月入于¶
　丑矣又至于三失閏則春季皆入于夏十二失閏子¶
　年皆入于丑矣何以成造化之功哉故聖人作厯必¶
　歸餘于閏以補月行不及於日之數則月之行也始¶
　可與一嵗日與天㑹之數相參為一至十九年而氣¶
　朔分齊無毫髮之差矣聖人裁成輔相之功豈淺淺¶
<pb:KR3k0050_WYG_024-62a>¶
　哉或云厯家之説則以為日行遲一日行一度月行¶
　速一日行十二度十九分度之七何也曰陳安卿嘗¶
　問天道左旋自東而西日月右行則如何朱子云横¶
　渠説日月皆是左旋説得好葢天行甚健一日一夜¶
　周天三百六十五度四分度之一而又過一度日行¶
　速健次於天一日一夜周天三百六十五度四分度¶
　之一正恰好被天進一度則日却成每日退了一度¶
　積至三日六十五日四分日之一則天所進過之度¶
<pb:KR3k0050_WYG_024-62b>¶
　又恰周得本數而日所不及之度亦恰退盡本數遂¶
　與天㑹而成一年月行遲一日一夜三百六十五度¶
　四分度之一行不盡此之天却成退了十三度有竒¶
　進數為退天而左退數為逆天而右厯家以進數難¶
　算只以退數算之故謂之右行且曰日行遲月行速¶
　也然則日行即得其正愚謂欲知日速月遲其迹有¶
　易見者且日月㑹於晦朔之間初一晚最好看起日¶
　纔西墜㣲茫之月亦欲隨之而墜矣至初二便相隔¶
<pb:KR3k0050_WYG_024-63a>¶
　㣲濶初三生明以後相去漸逺一日逺似一日直至¶
　十五日月對望則是日行速進而逺至半天月行遲¶
　退而不及亦逺半天矣日十六至月晦日行全逺盡¶
　一天月行全不及亦盡一天即所謂日進盡本數月¶
　退盡半數而復相㑹也¶
　嵗月與天㑹法也月日與月㑹法也日日與度㑹法¶
　也時日與辰㑹法也故時與日二日有三十月有十¶
　二嵗有三百六十¶
<pb:KR3k0050_WYG_024-63b>¶
　嵗日與天㑹之法也以節氣為定年月與日㑹之法¶
　也以朔望為定故年必以元旦嵗則有後先也交於¶
　立春嵗必三百六十五日零三時而交春月必三十¶
　日五時二刻而交節此天道常行之數也日與天㑹¶
　法也¶
　　求閏餘分要法¶
　超法一十萬零八千七百五十三分八十四抄¶
　講曰置閏餘分一十萬零八千七百五十三分八十¶
<pb:KR3k0050_WYG_024-64a>¶
　四秒在位用流年乗之得數加準一十四萬八千四¶
　百四十一分八十六秒如滿朔䇿二十九萬五千三¶
　百零五分九十三抄累減不及者便是當年閏餘分¶
　也¶
　閏餘分在一十八萬六千六百五十二分零九秒已¶
　上者有閏月也若在已下無閏月也¶
　　閏月訣¶
　每月算閏月　休將本月論　雨水定閏丑¶
<pb:KR3k0050_WYG_024-64b>¶
　春分却在寅　榖雨閏二月　小滿閏三辰¶
　夏至多四月　大暑五月真　處暑多六月¶
　秋分七月申　霜降八月酉　小雪九月均¶
　冬至閏十月　大寒子月逢　月内無中氣¶
　便是閏月經¶
　(經朔有閏加二十三萬八千九百七十七分零九秒秒/經朔無閏加五十四萬三千六百七十一分一千六)¶
　雨水定閏丑者如萬厯三年乙亥嵗正月初一日雨¶
　水節則去年閏十二月也凡月内無雨水定閏丑月¶
<pb:KR3k0050_WYG_024-65a>¶
　也月無春分定閏寅月也故曰月内無中氣便是閏¶
　月¶
　一年之間朔虚五萬六千三百二十八分四十秒氣¶
　盈五萬二千四百二十五分合之得閏餘八十分故¶
　曰積盈虚而成閏也¶
　以朔虛氣盈置閏者天不用之而用之者人也人用¶
　之者使農桑之候不失其序也¶
　何謂朔虚一年十二個月有六小共少六日此朔虚¶
<pb:KR3k0050_WYG_024-65b>¶
　之虧數也¶
　何謂氣盈二氣為一月(正月立春/雨水之類)必有三十日零五¶
　時二刻二十四氣共該三百六十五日零二十五刻¶
　毎年十二個月六大六小只有三百五十四日三十¶
　六刻是多十日八十九刻約計三年之中共多三十¶
　二日六十七刻合節氣之有餘與月小之不足因此¶
　有餘不足而置閏其間三年之一閏五年之再閏與¶
　十九年之七閏而為一章皆此法也二十七章為一¶
<pb:KR3k0050_WYG_024-66a>¶
　㑹(該五百/十三年)三㑹為一統(該一千五百/三十九年)三統為一元(該/四)¶
　(千六百/十七章)章也統也元也運于無窮也¶
　¶
　¶
　¶
　¶
　¶
　¶
<pb:KR3k0050_WYG_024-66b>¶
　¶
　¶
　¶
　¶
　¶
　¶
　¶
　圖書編卷二十四¶
